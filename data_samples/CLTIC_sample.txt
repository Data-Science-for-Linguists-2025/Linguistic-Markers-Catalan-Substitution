<DOCUMENT>
<OBRA id="1820">
<AUTOR>Torras i Ferreri, Cèsar August</AUTOR>
<TÍTOL>Discurs</TÍTOL>
<ANY>1903</ANY>
<CLASSIFICACIÓ_TEXTUAL llengua="NLIT" gènere="" tema="7" subtema="7.9" traducció="no" variant="central" />
</OBRA>
<TEXT>Discurs llegit en la Sessió Pública Inaugural de l'any 1903

Senyors:

Sembla que era air, y fa ja uns quants anys que, honorat per mos companys d'excursionisme, que tingueren de veure, séns dubte, en mi, més que mos migrats mereixements, un esclat d'entusiasme y devoció envers nostra estimada Catalunya y un desig ferm y voluntariós d'ajudar a dar-la a conèixer fent ressaltar ses belleses, de tota lley, arreu escampades y no prou conegudes, vaig ocupar aquest sitial honrós, que ho era aleshores de l'Associació Catalanista d'excursions científiques.

Sembla que era air, y el temps ha corregut ràpid y brunzent, emblanquint els cabells dels més antichs companys, conservant-nos, ab tot, la jovenesa de cor y el propri entusiasme d'altres temps, enrobustit, si cap, per l'halè vivificador de les montanyes.

An aquest continuat entusiasme crech deure avuy l'enlairat honor de presidir el Centre Excursionista de Catalunya, com tinguí aleshores el de presidir l'Associació Catalanista d'excursions científiques.

Durant aquest espay de temps, quants lloables treballs ha practicat l'excursionisme!

Començat modestament y prenent ab rapidesa fort impuls de vida, empès per vives corrents d'anhel patriòtich, féu sentir sa veu de renaixença iniciant ab fermesa l'obra valiosa de restauració de nostra terra, despertant l'esperit condormit de les distintes regions de Catalunya, recorrent-les y fent-ne ressaltar tot l'harmoniós aplech de belleses naturals y físiques y el tresor de valioses joyes de tot temps, despulles d'un esplendorós passat, moltes d'elles gairebé desconegudes y fins poch apreciades pels mateixos que les posseïen; fent renéixer per tot arreu, on fitava sa marca, la fe en un pervindre falaguer, basat en un ahir esplendorós y en un avuy potent y ple de vida, alliçonat per l'experiencia de l'historia y empès vers una nova via de progrés y expandiment per la voluntat mascle d'un poble que té conciencia de son valer; desvetllant arreu, en els més amagats indrets de Catalunya, l'esperit catalanesch, l'anhel de llençar imposicions y disfreces forasteres, vestint-nos ab lo bo de casa, registrat y inventariat a tal fi, tret a la llum del dia, pera servir de norma y patró en el moment ansiós de conseguir la reivindicació del dret de disposar de lo nostre regint-ho y administrant-ho a nostra faisó y a tot nostre pler y voluntat.

L'excursionisme no s'ha concretat purament a recórrer Catalunya pel patriòtich anhel de conèixer-la y coneixent-la estimar-la, sinó que, vanguardia d'un moviment científich y literari, històrich y artístich, ha iniciat la marxa de molts importants estudis, ha desbrossat camins pera interessants investigacions, ab tal de que vinguessin altres després, posseits de noble emulació, profons coneixements o voluntat decidida, a arrodonir la tasca per l'excursionisme escomesa.

L'interessant estudi de nostre folk-lore; el recull de cançons populars, penetrades tant prompte d'un fons de rústega poesia com d'accents virils y enèrgichs, intenció maliciosa o ingenua simplicitat; tonades melodioses plenes de tendresa y poesia, salpicades de notes enèrgiques y brilladores; l'arreplech de candoroses rondalles, tradicions curioses, llegendes, refrans, dites, acudits y prejudicis supersticiosos del poble, ha constituit un dels temes en que s'ha interessat de debò nostra institució excursionista. En publicacions, notables conferencies y audicions musicals s'ha remarcat aquest lloable interès. Els socis delegats en les diverses encontrades han contribuit en alt grau, ab els reculls fets sobre'l terrer, a fer acréixer l'atenció y el gust envers aquests estudis que representen l'esbrinament dels secrets antichs de l'ànima y esperit de nostre poble.

No s'ha quedat enrera tampoch l'excursionisme en el treball minuciós y delicat de depuració de la nostra llengua y son perfeccionament, ja estudiant, en lluides conferencies, els poetes y escriptors que usaren nostra parla en les passades centuries, ja per la pràctica de distints cursos gramaticals, ja recullint, en les variades comarques corregudes, de pla y montanya, locucions y mots interessants, alguns no prou coneguts y altres considerats en desús y fins arcaichs en la nostra cosmopolisada Barcelona.

En les continuades excursions han vingut a observar-se, anotant-les, costums antiquíssimes, prou curioses moltes d'elles, anatemisant-se les exòtiques, barbres o impropries d'avuy y de nostra manera d'esser y estimulant la conservació y procurant l'expandiment de les que mostren arrels històrichs recomanables o marquen aptituts y condicions propries del caràcter del nostre poble.

Els treballs geogràfichs y topogràfichs, l'estudi de les qualitats naturals del terrer, geologia, botànica, mineralogia y altres notables branques científiques no han restat pas a reraçaga, y es de notar tot quant s'ha fet en aquest sentit. Les més alteroses montanyes de nostra terra, els cims enasprats que no veuen may fós llur mantell de neu, els pichs enterchs que rara volta trepitja'l peu de l'home, han sigut escalats y sorpresos, a voltes en plena hivernada, y les abruptes y misterioses valls encongides o arracerades en els replechs de les gegantesques gropades, amagant tresors naturals d'incomparable bellesa, fonts de riquesa inagotable, han sigut sobtades també en llur misteriós quietisme.

Els nous coneixements espeleològichs s'han seguit d'aprop ab marcat interès, fomentant-se l'utilitat y conveniencia de l'explorament de les baumes, còves y avenchs, dolls a voltes d'aprofitables experimentacions científiques y venes molt sovint d'utilitari produit, a l'ensemps que palaus soterrats posseidors d'enciseres belleses. Un intrèpit espeleòleg, il·lustrat consoci nostre, mossèn Font y Sagué, ànima d'aquesta lley de treballs a Catalunya, ha sigut, ab ferma iniciativa, clars coneixements y hardidesa infadigable, el promovedor d'interessants y arriscades exploracions en les que hi ha pres la part més activa y compromesa.

El renomenat espeleòleg francès M. Martel, cooperant personalment a exploracions efectuades, ha rendit son tribut de complascencia a l'hardit de l'excursionisme català.

Y no s'ha concretat solament l'obra de l'excursionisme, en el sentit de regonèixer y estudiar els misteris de les entranyes de la terra, a les indicades importants exploracions, sinó que, pera promoure l'interès dels estudiosos de bona voluntat disposats a continuar aquesta mena de arriscats treballs, ha format un detallat catàleg dels més importants y coneguts avenchs y còves de Catalunya, recopilació en la que hi han pres part molt activa nostres consocis delegats.

Un gran factor de l'excursionisme es la fotografia, convertida tant prompte en meravellós art com en fons de depuracions científiques, la qual permet aplegar nostres ulls el seguit d'impressions y belleses fruides en llochs difícils o allunyats que no'ns-e seria tal volta dable poder novament gaudir conservant-nos el recort d'objectes a la mellor desapareguts y d'escenes interessants, difícils de veure altra volta reproduides.

Bona mostra dels avenços fotogràfichs ha sigut el satisfactori resultat de les exposicions celebrades, en les quals s'han posat en evidencia les majors belleses naturals y artístiques de nostra terra, com s'han pogut minuciosament apreciar, en les projeccions lluminoses que han acompanyat la relació de les excursions, les més notables gràfiques observacions fetes en el transcurs de les mateixes.

L'art arquitectònich y l'arqueologia, en general, han deixat esbarriats per l'ample territori de nostra terra un seguit de brillejadores joyes, unes molt valioses, y altres, si bé senzilles, elegants y correctes, interessants per la puresa de llur estil y per senyalar distintes pàgines de l'art y sagells de diverses èpoques y de determinades formes d'expressar el bon gust d'anteriors generacions. Malhauradament, en els dos primers terços de la passada centuria minvà d'una manera extraordinaria'l nostre tresor artístich-arqueològich; més al despertar de l'excursionisme, quins precursors foren en la nostra terra els inoblidables Piferrer y Parcerisa, en Pi y Maragall y en Balaguer, y especialment per sos conciençuts treballs de fina investigació y triat arreplech de material folk-lòrich, llingüístich y literari, el may prou plorat patriarca de l'excursionisme, D. Marian Aguiló y Fuster; al despertar de l'excursionisme col·lectiu s'aturà la desfeta en gran part y s'introdui arreu en pobles y poblats l'amor a la conservació dels recorts històrichs y el zel en guardar-los recatats.

Inventariat seguidament per medi dels relats de les excursions y de les més detallades monografies, per elles promogudes, el capdal de tot lo més interessant en arqueologia escampat en pobles y en iglesies, se posà un aturador a la desfeta, a voltes inconscient, a voltes cobdiciosa, dels posseidors d'antigalles, y un fre poderós als negociants especuladors que, explotant l'inconsciencia o la bona fe, mercadejaven per preus irrisoris objectes d'indisputable mèrit, baratant històriques y venerables imatges, qualificades perversament de velles y rònegues y a voltes d'irreverents, per altres, molt sovint de cartró-pedra, fetes a motllo, sense expressió mística ni caràcter religiós, si bé carregades de colors llampants y forces daurats en les vestimentes; baratant pintures apreciables y valiosos retaules per enfarfegats altars recoberts y farcits de totxa ornamentació y molt pa de daurat, y així pel mateix estil antichs tapiços, terns d'altar y objectes preuats del culte.

Y davant del nostre entusiasme, davant de nostres ponderacions y dels coneixements més o menys profons divulgats ab profusió pels excursionistes, arreu on passaven, el zel y interès a guardar tot quant pogués representar un valer artístich més o menys important s'anà extenent com aire sanitós y vivificador, y sortiren, de caus amagats, entaforats objectes, arreconats per inútils, a voltes bons o apreciables, a voltes sense mèrit o mitjanament passadors, reapareguts y posats a vista dels excursionistes per lo que valer poguessin.

També'ls estudis històrichs deuen sa part d'impuls y desvetllament a l'obra esbrossadora de l'excursionisme, essent de notori interès els treballs efectuats en tal sentit en conferencies, memories y monografies.

En vetllar y gestionar pera la conservació y reparació dels antichs monuments històrichs ha treballat ab ferma empenta, ab vera constancia y desinterès l'excursionisme. ¡Quantes voltes nostre Centre y ses Associacions precursores han alçat la veu en bé de monuments apreciables, amenaçant esfondrar-se o desaparèixer, advocant per llur conservació o restauració! La Catedral vella de Lleida; el claustre de Bellpuig; l'històrich cenobi de les Avellanes; Scala Dei; el castell de Cardona, d'interessants recorts, romànica iglesia de grans proporcions y belles ratlles arquitectòniques, ab abandonades riques sepultures, desfigurada y convertida en quartel y magatzem de queviures, pròxim avuy a esser abandonat pel ram de guerra; les preuades despulles del monastir de Sant Pere de Roda, vergonya d'antichs senyors que devien haver posat més d'amor y voluntat a recorts preuats de llurs il·lustres passats; Sant Jaume de Frontanyà; el monastir de Sant Pere de Camprodon, y tants d'altres monuments tal volta més modestos, emperò no menys interessants; iglesies romàniques, restos d'antichs castells y morades senyorials, vestigis de passades generacions, recort vivent de senyalades gestes històriques.

El monastir de Sant Cugat del Vallès, digne parió de sos germans de Ripoll, Poblet y Santes Creus, havia atret a tot-hora l'atenció de nostres excursionistes, y seguidament, en quantes ocasions se presentaren oportunes, fou donada per nosaltres, en clams y exposicions, la veu d'alarma als anteriors prelats de Barcelona, remarcant l'estat de ruïna del preciós cenobi, fent valer sa importancia y la vergonya y oprobi que recauria sobre la nostra generació en el cas imprescindible de que se'n vingués a terra si no s'hi acudia degudament a salvar-lo. ¡Quantes promeses no realisades s'havien obtingut! Avuy, sortosament, sembla que'l nostre il·lustre actual prelat va a empendre la restauració tant desitjada.

¡Que hi fa que'ls nostres desinteressats esforços, que'ls treballs realisats, al vetllar pels nostres antichs monuments, per la custodia de nostres joyes d'art, no hagin sigut sempre degudament estimats y tinguts en compte! No hi fa pas res, que no treballem pas per totxa vanagloria, sinó per amor a Catalunya y per son constant enaltiment.

Un entusiasta y digne prelat, no català, sinó fill d'altre indret de la França, encara que posseit d'un amor intens y ben desinteressat al troç de terra catalana, que té espiritualment comenat, sentint un ardor catalanesch molt més gran, si cab, que molts fills del propri terrer, el venerable bisbe de Perpinyà, Mr. Carselade du Pont, ha emprès ab animosa fe la restauració d'un dels nostres més antichs estimables monuments, el cenobi de Sant Martí de Canigó, fundació de l'il·lustre abad Oliva, creador a l'hora del famós monastir de Ripoll.

No tenim més que repassar les memories y treballs publicats per les Associacions d'Excursions o guardats en llur arxiu, y trobarem verament marcat l'interès pres en bé de tant estimable monument, aixís com també per son no menys apreciable germà de Cuixà, més esplendorós encara per l'art, sadollat de gloriosos recorts històrichs de Catalunya, y que va desapareixent, arrunant-se dia per dia, passant sos artístichs enderrochs a guarnir altres construccions rosselloneses vestides ab aquestes joyes que, malgrat esser riques y apreciades, no'ls hi vénen pas escayentes.

Dever es de tots els bons catalans, de tots els qui sentin escalf d'amor patri, veneració y estima pels recorts esplendorosos de nostre passat y halè fervorós de refer nostre cabal de gloria y de riquesa, ajudar a la mida de llurs forces, moral o materialment, segons llurs medis o aptituts, a la catalana obra del gran bisbe perpinyanès, y Catalunya'ls en sentirà grat y nostres germans del cor del Pireneu veuran que'ls catalans de les Alberes no oblidem, no desestimem el llegat històrich y artístich de nostres passats, que ho són llurs a la vegada.

Ja hem vist la tasca que ha anat executant l'excursionisme: aquestes són ses brillants executories. De totes elles es la més valiosa y la més patriòtica, séns dubte, la d'haver infundit per tot Catalunya l'esperit pràctich de deixondiment, promovent, tal com he dit, el fervor pera la conservació de tot lo bo y lo bell, resultant del patrimoni dels nostres passats, fomentant son estudi y el de les belleses naturals, tresor riquíssim ab que Déu ha afavorit el nostre terrer; afalagant l'interès dels pobles, preparant de primer y enrobustint després l'anhel justíssim d'aspiracions de renaixença fundades en el propri voler, en la justa pretenció de cuidar de lo nostre, mellorant-ho ab el coneixement del passat y solidant-ho ab noves lligades d'avenç y progrés, científich y pràctich, intel·lectual y artístich, moral y utilitari; extrayent del cor de les nostres montanyes la saba vivificadora, l'empelt de robustesa, el germe no extingit encara de niçaga, y portant en cambi, a les reconques més apartades de la terra catalana, el baf reviscolador surgit alterosament de les cendres esventades de la nostra historia, purificat per un esperit ampli de cultura moderna, tonisat per un simpàtich, escayent, colorit de casa.

En data ben assenyalada me cab l'honra de presidir aquesta patriòtica Associació. El niu que'ns haviem fet al cim d'aquestes històriques columnes, monument el més antich de la vella Barcelona, columnes que venien a representar pera nosaltres com un simbol, niu desde ont preniem la volada vers a distints indrets de nostra terra, va a esfondrar-se pera convertir-se en ampla morada, en ver palau de l'excursionisme, y les cobejades columnes, junt a les que ha viscut arrapada nostra institució, van a esser son mellor ornament. Recorts de totes èpoques històriques embelliran els murs del restaurat edifici. Mercès al refinat bon gust del proprietari de l'immoble, don Ramon de Montaner, honorable patrici, que tantes proves de bon sentit artístich y d'amor als recorts històrichs té demostrats en la restauració del castell de Santa Florentina de Canet, y a la cooperació distingida de son il·lustrat allegat, nostre volgut consoci D. Ricart Campmany, el Centre Excursionista tindrà un lloch d'estatge verament apropriat als fins de sa institució.

Més això implicarà pera'l propri Centre sacrificis d'importancia que es d'esperar seran suplerts per la bona voluntat de tots els socis, que séns dubte contribuiran decididament al foment de l'institució, fent, entre altres coses, créixer el nombre d'associats, y coadyuvant a mida de llurs forces a la progressió de nostres ideals, pera poder així empendre'l Centre més ampla volada, fomentant tota lley d'estudis relacionats ab son objecte, donant vigorós impuls a la marxa progressiva de difusió de sos pràctichs fins.

Notat ja que l'arbre de l'excursionisme té ferma y potent socalada, ab arrels fortament arrapats en el cor de la terra, que'ls fruits que ve donant són de bona y vivificadora mena y que la llevor que sa brancada ha esbarriat per tot arreu, cayent en terrer ben assaonat, té per força de donar nous y esplendents plançons, s'imposa'l foment de noves entitats excursionistes en distintes de les més importants localitats de nostra terra. Un brillant estol de il·lustrats y entusiastes socis delegats, relacionats ab nosaltres y que'ns transmeten les bategades del pols de les diverses comarques catalanes, fent-nos conèixer llur manera d'esser y de sentir, alhora que'ns donen part dels reculls fets, de les troballes interessants que's relacionen ab els diferents brancalls de l'arbre de l'excursionisme, podrien esser el fonament de les noves entitats excursionistes; més al fomentar-les no volem significar la pretenció de formar-les baix un propri motllo, ans al contrari, creyem que deuen esser completament autònomes y atemperades a la manera d'esser de cada comarca o localitat y de les personalitats que la formin, de llurs aficions, estímuls o aptituts, unides tant sols ab la nostra ab lligams d'afinitat, de cooperació mutual, de comú anhel d'estudiar el terrer de Catalunya en totes ses manifestacions y en especial marcar la detallada definició de les comarques naturals ab llurs variades usances, tradicions, consuetuts, historia y manera d'esser.

Ab llur cooperació y ab nostre constant impuls podriem donar una marxa ordenada als treballs de l'excursionisme per tot Catalunya, evitant així lo que ve succeint fins ara, que, per efecte de la major proximitat, tant els treballs de simple investigació com de detallat estudi radiquen especialment sobre les comarques més properes al nostre Centre, extenent-se mitjanament a les ja més separades, y rarament a les molt distanciades.

La reconstitució de Catalunya per ses comarques naturals, l'estudi y definició d'aquestes, atemperant-se no sols a les lleys històriques, etnogràfiques y topogràfiques, sinó també a les relacions més novelles imposades pels lligams utilitaris, comercials y industrials, deu esser un dels treballs més importants a fer de l'excursionisme, seguit del no menys convenient de la formació d'un mapa extens, complert, detallat, de Catalunya.

An aquests interessants treballs deurien ajudar les noves entitats creades, y en defecte d'elles, en les regions en que no puguin constituir-se, els socis delegats.

Fent valer l'importancia de cada regió, definint-les, detallant-les, posant en relleu llurs condicions propries y esbrinant llur passat històrich, contribuirem a assegurar-los-hi un mellor pervindre.

Ab l'unitat dintre la varietat, ab els treballs acoblats dels entusiastes y estudiosos de totes les regions de la nostra terra, férem l'obra comú y complerta de reconstitució de Catalunya, tant variada en sos accidents naturals com en ses tradicions, costums, accidents llingüístichs, temperaments y caràcters ètnichs, més formant en conjunt un tot harmònich, fermament constituit, fortament relligat ab potenta llaçada que no han pogut rompre les fortes estrebades rebudes, ni atuir les rebentes batzegades.

Lo que cal fer ab la fomentació de nous Centres d'excursions fòra de Barcelona, s'imposa també dintre'l Centre en les diferentes manifestacions de l'excursionisme pera que aquest dongui tot l'esplet que li correspon. Cal que'ls socis, segons llurs aficions y aptituts, s'apleguin pera comunicar-se impressions, difundir llurs coneixements y proposar y fins executar quants actes estimin pertinents pera la realisació del comú ideal. En aquest sentit es convenient la formació d'agrupacions d'aficionats entesos en les distintes especialitats de l'extens camp de l'excursionisme.

Aixís, de la varietat dels treballs parcials anuats pel llaç de la col·lectivitat, podrà sortir-ne una obra comú, general, reflectada en els diferents actes realisats pel Centre; en el Butlletí, que anirà adquirint major importancia, y, un cop vessant ja ses curulles planes, s'expandirà en publicacions especials; en l'acreixentament de museus y col·leccions; en la formació d'interessants registres y inventaris acoblats per la labor incessant de les excursions y pel concurs actiu de les delegacions y col·lectivitats afins comarcals que's fomentin; en nodrides conferencies, ajudades en quant menester sia pels avenços gràfichs de la fotografia, en les que mutualment ens comunicarem nostres coneixements; en la creació de cursos especials dels distints rams del saber afins als nostres propòsits; en la celebració de concursos y exposicions, ja generals, ja especialisades, locals o comarcals, relacionades ab les arts, les ciencies y els productes de la naturalesa y de la mà de l'home; en sessions combinades de folk-lore literari y musical, ab manifestacions gràfiques, a esser possible, de costums populars, històriques o tradicionals de la nostra terra; y en munió d'actes que avalorin el nostre extens camp d'acció. Tal es la tasca que, a mon judici, hem d'empendre avuy ab nou dalit, ab més fe que may, y an aquesta tasca hi deu contribuir tot-hom, tant l'erudit, l'home de ciencies o lletres, com l'artista, l'admirador de la bella naturalesa, com també'l que pren sols l'excursionisme com a un noble y vivificador sport. Pera tot-hom hi ha feina, tot-hom trobarà ambent pera ses aficions o aptituts, y tots contribuirem, a la una, a un fi lloable pera nostra patria.

Nostres mires no són polítiques; nostres propòsits no s'encaminen a estudiar y discutir formes de govern; nostre ideal es sols fer patria; nostre fi primordial es l'estudi y coneixement de la nostra terra. Tot-hom hi cap en el rotllo de les nostres aspiracions; tot-hom hi cap a treballar pera l'avenç y prosperitat de Catalunya, que es el troç de terra on radiquen nostres més fermes afeccions y on se desenrotllen tots els actes primordials de la nostra vida; obligació hi tenim tots els que estimem a Catalunya a esbrinar les lliçons de son passat, ja venturós, ja malhaurat, pera que'ns valguin d'experiencia y ens encoratgin pera menar-li un mellor pervindre; dever hi tenim a estudiar les riqueses de son terrer pera promoure-li fonts de prosperitat y benhaurança.

Y tal la consideren justa y lloable la nostra empresa, que an ella hi ajuden, formant part molt honrosa de nostres rengles, cooperant als nostres treballs, estimades personalitats, dignes consocis, d'altres territoris de dintre y fòra Espanya, que, compenetrats del propri esperit nostre, al recórrer Catalunya delectant-se en ses belleses, visitant ses despulles monumentals, al trascar pels cims y vessants de ses abruptes montanyes, tot anyorant sa nadiva terra, estimen fervorosament la que'ls ofereix noves afeccions, sensacions delitoses, apaibagant el regust agre-dolç de l'anyorança.

En totes les més cultes associacions similars a la nostra hi galeja arreu brillant estol de dames y senyoretes, lluint unes en el camp intel·lectual, prenent altres part activa en arriscades excursions y en ascensions atrevides, mentres que moltes, en esfera més modesta, cooperen passivament a la bona marxa de les propries institucions.

Ben sabut es també lo que ha afavorit al desenrotllament de molt nobles ideals l'acció eficaç de la dòna. Na Rosalia Castro de Murguia ha fet pel desvetllament de la condormida terra gallega tant o més que tots els escriptors y propagandistes de sa regió; ella més que ningú ha fet entrar en l'ànima del poble'ls anyorívols accents d'una patria decaiguda clamant per son revifament. En nostra renaixença es de veure també la part activa y eficaç que hi han pres notables escriptores y poetisses, desde la venerable Massanès de Gónzalez, l'Isabel de Villamartín y la Victoria Penya d'Amer, en el despertar de nostra poesia, fins a les brillants escriptores y fermes patricies Dolors Moncerdà de Macià y Agnès Armengol de Badia, havent ressortit notablement en l'estudi de nostre folk-lore la Maria de Belloch y l'Agna de Valldaura.

En aquests moments en que'l Centre Excursionista, prenent més ampla volada va aixamplant son camp d'acció, coincideix sortosament y com a auguri favorable l'entrada en nostres rengles excursionistes de distingides dames y senyoretes que vénen a cooperar ab fermesa, a donar major esforç y lluiment a nostres actes. Benvingudes sien!

En tot ideal en que s'hi aplega l'acció eficaç de la dòna, l'èxit pot donar-se per segur; en totes les grans causes ha sigut sempre un poderós puntal. Causa en que s'hi interessi la dòna, ha dit un notable escriptor, es causa guanyada. Ningú com ella ab major tendresa y sentiment pot influir en tot fi determinat de patria, infiltrant en el seguit de les generacions el dolç amor a la terra.

Dintre de nostres estudis especials sa acció pot esser molt profitosa, sobre tot en el recull del folk-lore, cançons antigues, tradicions, llegendes, rondalles y velles costums.

Benvingudes, repeteixo, sien entre nosaltres, y que llur concurs sia ferm y profitós a nostres ideals y propòsits.

Ara, pera termenar, sols me falta encoratjar-vos fermament pera que no minvin nostres esforços y entusiasmes en pro dels ideals d'excursionisme, que no decaigui may nostre esperit y que a l'estudiar el passat de la nostra terra, a l'admirar les obres artístiques dels nostres progenitors, les belleses y fonts de riquesa ab que la Providencia ha dotat el terrer de nostra patria, fixant-nos en el present d'avuy y en nostre brillant ahir, serveixin tals estudis y coneixements pera contribuir a refer el bé de Déu de nostra terra, cooperant a la profitosa obra de conseguir a tot esforç una Catalunya rica y plena. He dit.

</TEXT>
</DOCUMENT>
